ٹویٹر نے وفاقی حکومت کے 45 اکاؤنٹس ویریفائی کردیئے
وزارت اطلاعات و نشریات کے ڈیجیٹل میڈیا ونگ نے ٹویٹر پر 45 تصدیق شدہ اکاؤنٹس حاصل کرلئے۔ ویریفائی اکاؤنٹس میں صدر مملکت، سینیٹ آف پاکستان، وزیراعظم انیشی ایٹوز، ڈپٹی اسپیکر قومی اسمبلی، وزیراعلیٰ خیبرپختونخوا سمیت دیگر شخصیات بھی شامل ہیں۔
میڈیا ونگ کی جانب سے جاری بیان میں کہا گیا ہے کہ ٹویٹر پر نیلے رنگ کے تصدیقی بیج سے لوگوں کو پتہ چلتا ہے کہ عوامی مفادات کا یہ اکاؤنٹ مستند ہے۔ یہ بیج اکاؤنٹس کے نام کے ساتھ موجود ہوتا ہے جبکہ کسی اکاؤنٹ کو سرچ کرنے پر بھی اس کے نام کے ساتھ نظر آتا ہے۔
بیان کے مطابق ڈیجیٹل میڈیا ونگ نے خطے میں ٹویٹر آفس کے ساتھ ایک مواصلاتی چینل تیار کیا ہے تاکہ ایسے مسائل کو دور کیا جاسکے اور پاکستان کو ٹویٹر کی مدد حاصل ہوسکے۔
ڈیجیٹل میڈیا ونگ کے جنرل منیجر عمران غزالی کا کہنا ہے کہ یہ حکومت پاکستان کی ڈیجیٹل موجودگی کو تقویت دینے کیلئے ہماری مجموعی حکمت عملی کا ایک چھوٹا لیکن انتہائی اہم قدم ہے۔
انہوں نے مزید کہا کہ غلط معلومات، جعلی خبروں اور جعلی کھاتوں کی وجہ سے حکومت کیلئے یہ ضروری ہے کہ مستند معلومات اور خبروں کو پھیلانے کیلئے تصدیق شدہ اکاؤنٹس رکھے جائیں۔