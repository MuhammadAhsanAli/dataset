انسٹاگرام کا اہم فیچر ختم کرنے کا اعلان
سوشل میڈیا پلیٹ فارم انسٹاگرام استعمال کرنے والوں نے اسٹوریز پر سوائپ اپ کا فیچر دیکھا یا استعمال کیا ہوگا، اب یہ فیچر جلد ہی ختم ہونیوالا ہے۔
دنیا کے مقبول ترین سوشل میڈیا پلیٹ فارم فیس بک کے زیرِ ملکیت فوٹوز اور ویڈیو شیئرنگ پلیٹ فارم انسٹاگرام اسٹوریز سے سوائپ اپ لنک کا فیچر ختم کرنے کی تیاری کررہا ہے۔
انسٹاگرام پر اس وقت مصدقہ صارفین یا 10 ہزار سے زائد فالوورز رکھنے والے اپنی انسٹا اسٹوریز پر سوائپ اپ لنک کا فیچر استعمال کرسکتے ہیں، جس کے ذریعے کسی ویب پیج تک رسائی ممکن ہوتی ہے۔
امریکہ کی ٹیکنالوجی نیوز ویب سائٹ دی ورج کی رپورٹ کے مطابق انسٹاگرام پر اب سوائپ اپ کا یہ فیچر مزید کار آمد نہیں رہے گا۔
رپورٹ میں بتایا گیا ہے کہ انسٹاگرام نے ایک بیان میں کہا ہے کہ کمپنی سوائپ اپ کے ذریعے ایکسٹرنل (بیرونی) ویب پیجز تک رسائی کے فیچرز کو ختم کرنے کا مںصوبہ بنارہی ہے اور اس کا آغاز 30 اگست سے ہوجائے گا۔
انسٹاگرام کے مطابق سوائپ اپ لنک کے بدلے صارفین کیلئے متبادل کے طور پر لنک اسٹیکرز کو متعارف کرایا جائے گا جو صارفین اپنی اسٹوریز پر لگا سکیں گے، اس کے ذریعے بھی بیرونی ویب پیجز تک رسائی ممکن ہو جائے گی۔
کمپنی کے بقول وہ سوائپ اپ کو ختم کر کے 'اسٹوریز بنانے کے تجربے کو ہموار' بنانا چاہتی ہے اور مزید 'تخلیقی کنٹرول' پیش کرنا چاہتی ہے۔
واضح رہے کہ جون میں انسٹاگرام نے ناصرف سوائپ اپ کے اہل صارفین بلکہ کئی دیگر صارفین کیلئے بھی ان اسٹیکرز کی ٹیسٹنگ شروع کی تھی۔
انسٹاگرام کے بقول اب صرف وہ صارفین جنہیں سوائپ اپ کی سہولت میسر ہے انہیں اسٹیکرز کے استعمال کا آپشن حاصل ہوگا لیکن مزید صارفین تک اس کی رسائی ابھی آزمائشی مراحل میں ہے۔
ترجمان نے دی ورج کو بتایا کہ مزید لوگوں تک اس کی رسائی سے قبل یہ اپ ڈیٹ ہمیں یہ جاننے میں مدد دے گی کہ یہ ٹھیک فیصلہ ہے یا نہیں۔