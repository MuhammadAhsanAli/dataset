ٹویٹر سے جھوٹا پروپیگینڈا کرنیوالے اکاؤنٹس کیخلاف کارروائی کا مطالبہ
پاکستان ٹیلی کمیونیکیشن اتھارٹی نے ٹویٹر انتظامیہ سے پاکستان مخالف جھوٹا پروپیگینڈا کرنیوالوں کیخلاف کارروائی کیلئے رابطہ کرلیا۔
پی ٹی اے کا کہنا ہے کہ ٹویٹر مواد کو اعتدال پر رکھنے والی اپنی ٹیموں کو فوری طور پر متحرک کرتے ہوئے اس بات کو  یقینی بنائے کہ پلیٹ فارم غلط معلومات کے پھیلاؤ کیلئے پروپیگنڈا ہتھیار کے طور پر استعمال نہ ہو۔
چند روز سے بھارتی میڈیا اور سوشل میڈیا صارفین کی جانب سے پاکستان مخالف جھوٹا پروپیگنڈا کیا جارہا ہے، جس میں کراچی میں سول وار کی بے بنیاد خبریں بھی شامل ہیں۔
پاکسان ٹیلی کمیونیکیشن اتھارٹی نے پاکستان اور قومی اداروں کو نشانہ بناتے ہوئے غلط اور بے بنیاد معلومات پھیلانے کی مہم کے تناظر میں ٹویٹر پر زور دیا ہے کہ وہ اس مہم میں شامل ہینڈلز کو مؤثر طریقے سے بلاک کرے۔
پی ٹی اے اعلامیے میں مزید کہا گیا ہے کہ یہ بات ریگولیٹر کیلئے مایوس کن ہے کہ بے بنیاد معلومات کے پھیلاؤ میں ٹویٹر کے تصدیق شدہ اکاؤنٹس بھی شامل ہیں، تاہم وہ اب بھی استثنیٰ کے ساتھ کام کررہے ہیں۔
پی ٹی اے نے ٹویٹر انتظامیہ سے کہا ہے کہ وہ اپنے اصولوں اور پالیسیوں کے مطابق ایسے اکاؤنٹس کیخلاف فوری کارروائی کرے۔