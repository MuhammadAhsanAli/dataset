ٹویٹر کا صارفین کی پرائیویسی کے تحفظ کیلئے سخت اقدام
فوٹو: سی این این
سماجی رابطوں کی ویب سائٹ ٹویٹر نے صارفین کی پرائیویسی کیلئے سخت قدم اٹھاتے ہوئے بغیر اجازت تصاویر اور ویڈیوز شیئر کرنے پر پابندی لگادی۔
فرانسیسی خبر رساں ایجنسی (اے ایف پی) کے مطابق ٹویٹر نے منگل کے روز اعلان کیا کہ کمپنی کی جانب سے عام صارفین کی رضامندی کے بغیر ان کی تصاویر اور ویڈیوز شیئر کرنے پر پابندی لگادی گئی ہے۔
رپورٹ کے مطابق اس تبدیلی کا مطلب یہ ہوگا کہ لوگ اپنی تصاویر یا ویڈیوز شیئر کرنے کیلئے تیار نہ ہونے کی صورت میں انہیں ویب سائٹ سے ہٹانے کا کہہ سکتے ہیں، تاہم عوامی شخصیات اپنی تصاویر نہیں ہٹوا سکیں گے جب تک کہ انہیں ہراساں نہ کیا جا رہا ہو اور ایسے معاملات میں جہاں تصاویر اور ٹویٹس عوامی مفاد میں ہوں یا ’عوامی بیانیے کی اہمیت میں اضافہ کریں‘ تب وہ موجود رہیں گی۔
پیر کو جیک ڈورسی کے استعفے کے بعد پراگ اگروال کے کمپنی کے نئے چیف ایگزیکٹو کا عہدہ سنبھالنے کے بعد یہ پہلا بڑا پالیسی اعلان ہے۔ اعلان کے مطابق نئے رولز ’نجی معلومات‘ سے متعلق ٹوئٹر کے موجودہ قواعد کی توسیع ہیں۔
واضح رہے کہ مائیکرو بلاگنگ پلیٹ فارم ٹوئٹر کے سی ای او جیک ڈورسی نے پیر کو اپنے عہدے سے ستعفیٰ دیدیا تھا، ان کی جگہ بھارتی نژاد پراگ اگروال کو ادارے کا نیا سی ای او مقرر کیا گیا تھا۔

Sharing images is an important part of folks' experience on Twitter. People should have a choice in determining whether or not a photo is shared publicly. To that end we are expanding the scope of our Private Information Policy. ?
— Twitter Safety (@TwitterSafety) November 30, 2021
ٹویٹر کا کہنا ہے کہ نئے قوانین کے تحت وہ لوگ جو عوامی شخصیت (پبلک فیگر) نہیں ہیں، ٹویٹر سے ان کی تصاویر یا ویڈیوز ہٹانے کیلئے کہہ سکتے ہیں جنہیں ان کی اجازت کے بغیر پوسٹ کیا گیا ہو۔
ادارے نے مزید کہا ہے کہ ان پابندیوں کا اطلاق عوامی شخصیات (پبلک فیگرز یا سیلبریٹز) پر نہیں ہوگا۔
واضح رہے کہ ٹویٹر نے پہلے ہی صارفین کی نجی معلومات جیسے فون نمبر یا گھر کے پتے کی اشاعت پر پابندی عائد کررکھی ہے، ان اقدامات کا مقصد عوام کی پرائیویسی کا خیال رکھنا ہے۔