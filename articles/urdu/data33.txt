ٹوئٹر نے معاہدہ ختم کرنے پر ایلون مسک کے خلاف عدالتی جنگ چھیڑ دی
سماجی رابطے کی ویب سائیٹ ٹوئٹر کی انتظامیہ نے دنیا کے امیر ترین شخص ایلون مسک کے خلاف معاہدہ توڑنے پر مقدمہ دائر کردیا ہے۔
ایلون مسک نے چند ماہ قبل 44 ارب ڈالر میں ٹوئٹر خریدنے کا اعلان کیا تھا، اس سلسلے میں معاہدہ بھی طے پاگیا تھا جس کے تحت انہیں فی شیئر 54.20 ڈالر ادا کرنے تھے۔
کئی روز کی خاموشی کے بعد ایلون مسک نے 2 روز قبل یہ معاہدہ ختم کرنے کا اعلان کردیا تھا۔
ایلون مسک نے ٹوئٹر کی انتظامیہ پر الزام لگایا تھا کہ سماجی رابطے کی ویب سائیٹ پر جعلی یا اسپیم اکاؤنٹس کے بارے میں معلومات فراہم نہیں کی گئی۔ جس کی وجہ سے وہ معاہدہ ختم کرنے پر مجبور ہوگئے ہیں۔
جس کے بعد اب ٹوئٹر انتظامیہ نے ایلون مسک کے خلاف امریکی ریاست ڈیلاویئر کی ایک عدالت میں مقدمہ دائر کردیا ہے، جس میں کہا گیا ہے کہ عدالت ایلون مسک کو معاہدے پر عمل کا پابند بنائے۔
درخواست میں کہا گیا ہے کہ ایلون مسک بظاہر یہ سمجھتے ہیں کہ ڈیلاویئر کے معاہدہ قانون کے تابع ہر فریق کے برعکس کسی بھی کمپنی کو ردی کی ٹوکری میں ڈالنے، اس کے کاموں میں خلل ڈالنے، شیئر مالکان کو تباہ کرنے کے لیے پوری طرح آزاد ہیں۔
قانونی ماہرین کا کہنا ہے کہ ٹوئٹر اور ایلون مسک کے درمیان عدالت میں جنگ طویل ہوسکتی ہے۔