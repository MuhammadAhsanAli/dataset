ایلون مسک کے ٹوئٹر خریدنے سے چین کا فائدہ، ایمازون سربراہ کا دعویٰ
دنیا کے سب سے بڑے آن لائن شاپنگ پلیٹ فارم ایمازون کے مالک جیف بیزوس نے ٹیسلا کے مالک ایلون مسک کی جانب سے ٹوئٹرخریدنے پر اپنے خدشات کا اظہار کیا ہے۔
امریکی میڈیا کے مطابق ان کا کہنا ہے کہ ایلون مسک کی کمپنی پہلے ہی چینی قرضوں پر کافی انحصار کررہی ہے جس کی وجہ سے انکا ٹوئٹر کا مالک بننا چین کیلئے فائدہ مند ہوسکتا ہے۔
جیف بیزوس نے گزشتہ ماہ اپریل 2022 میں 44 ارب ڈالر میں ٹوئٹر کی خریداری کا اعلان کیا تھا تاہم بعد میں خریداری کی یہ ڈیل ہولڈ کردی گئی تھی۔
امریکہ سے تعلق رکھنے والے ایلون مسک 201 ارب ڈالرز کے اثاثوں کے ساتھ اس وقت دنیا کے امیر ترین شخص ہیں اور ٹیسلا، اسپیس ایکس جیسی بڑی کمپنیوں کے مالک بھی ہیں۔
دوسری جانب ایمازون کے مالک جیف بیزوس کا تعلق بھی امریکہ سے ہی ہے، وہ 131 ارب ڈالرز کے اثاثوں کے ساتھ دنیا کے دوسرے امیر ترین شخص ہیں۔
واشنگٹن ٹائمز کے مطابق چین نے 2009 میں ٹوئٹر پر پابندی عائد کر رکھی ہے جس کے بعد مبینہ طور پر چینی عوام پراکسیز کی مدد سے ٹوئٹر کا استعمال کررہے ہیں۔
ٹوئٹر کی جانب سے چین کی حکمران جماعت کمیونسٹ پارٹی سے تعلق کے شبہ پر متعدد ٹوئٹر صارفین کے اکاؤنٹ بند بھی کیے جاچکے ہیں۔
واشنگٹن ٹائمز کی رپورٹ کے مطابق ٹوئٹر کی خریداری مکمل ہونے کے بعد ایلون مسک کی جانب سے پالیسی میں تبدیلی کی جاسکتی ہے جس کا فائدہ چین کو پہنچے گا۔
ایسے اقدامات کا بھی خدشہ ہے کہ جن کی مدد سے چینی حکومت کو ٹوئٹر استعمال کرنے والے چینی شہریوں کی نشاندہی میں مدد مل سکتی ہے جنہیں چینی حکومت اپنے عتاب کا نشانہ بنائے گی۔
ایلون مسک کی جانب سے ٹوئٹر کی خریداری کے اعلان کے بعد یہ  خیال کیا جارہاہے کہ وہ ٹوئٹر کی پالیسی میں تبدیلی کرتے ہوئے اظہار رائے کی آزادی کو مقدم رکھیں گے۔
ایلون مسک کی جانب سے یہ بھی کہا گیا تھا کہ وہ ٹوئٹر پر سابق امریکی صدر ڈونلڈ ٹرمپ کا اکاؤنٹ بحال کردیں گے۔
یاد رہے کہ گزشتہ سال جنوری میں کیپٹل ہل پر حملے کے بعد ٹوئٹر نے ڈونلڈ ٹرمپ کا اکاؤنٹ تشدد پر اکسانے کے الزام میں 12 گھنٹے کیلئے معطل کردیا تھا بعد ازاں انکا اکاؤنٹ مستقل طور پر بند کردیا گیا۔ جس پر سابق صدر ٹرمپ کی جانب سے کہا گیا تھا کہ اب اگر انکا اکاونٹ دوبارہ بحال بھی ہوتا ہے تو وہ پھر بھی ٹوئٹر کا بائیکاٹ کرینگے۔