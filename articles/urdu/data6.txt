برطرفیوں کی لہر؛ ٹوئٹر اور میٹا کے بعد ایمازون سے بھی 10 ہزار ملازمین کی چھٹی
دنیا کی بڑی ٹیکنالوجی کمپنیوں میں ملازمین کی برخاستگی کا سلسلہ جاری ہے، ٹوئٹر اور میٹا کے بعد ای کامرس کی سب سے بڑی کمپنی ایمازون نے بھی اپنے 10 ہزار ملازمین کی چھٹی کا اعلان کردیا۔
امریکی اخبار کے مطابق ایمازون کے پچھلے کچھ سہ ماہی منافع بخش نہیں رہے اور اس سال ایمازون کے شیئرز کی قدر میں 40 فیصد تک کمی ریکارڈ ہوئی ہے جس کی وجہ سے کمپنی اس ہفتہ کی شروعات میں اپنے 10،000 ملازمین کو نکال سکتی ہے۔
ایمازون سے ملازمین کو نکالنے کا اعلان ایسے وقت میں سامنے آیا ہے جب دنیا بھر میں کرسمس کی تیاریاں عروج پر ہیں اور  کرسمس سے پہلے کا وقت ایمازون کے لیے انتہائی منافع بخش ہوتا ہے، کمپنی کے دنیا بھر میں ملازمین کی تعداد 16 لاکھ سے زیادہ ہے۔
ماہرین کا کہنا ہے کہ کرسمس سے پہلے اتنے بڑے پیمانے پر نوکریوں کے خاتمے سے ظاہر ہوتا ہے کہ عالمی معیشت کی سست رفتاری کی وجہ سے کامیاب کاروباری ادارے بھی دباؤ کا شکار ہیں۔
واضح رہے کہ اسی ماہ (نومبر) کے دوران فیس بک، واٹس ایپ اور انسٹاگرام کی مالک کمپنی میٹا نے   دنیا بھر سے اپنے 11 ہزار ملازمین کو فارغ کردیا تھا، جبکہ اس سے قبل ایلون مسک نے بھی  ٹوئٹر کو خریدنے کے بعد کمپنی کے نصف ملازمین کو نکالنے کا اعلان کیا تھا۔