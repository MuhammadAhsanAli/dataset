ترکی نے فیس بک کو نکیل ڈال دی
فوٹو: اے ایف پی
فیس بُک نے ترکی کا انقرہ میں قانونی نمائندے کے تقرر سے متعلق مطالبہ تسلیم کر لیا ہے جس سے اب غیر مناسب مواد کے حوالے سے شکایات کا ازالہ ممکن ہوگا۔
غیر ملکی میڈیا کے مطابق ترکی نے گزشتہ سال جولائی میں اس قانون کی منظوری دی تھی جس کے تحت ویب سائٹس کی کمپنیاں فیس بُک اور ٹویٹر وغیرہ ترکی میں اپنے نمائندوں کے تقرر کی پابند ہیں تاکہ وہ اپنے مواد سے متعلق شکایات کو فوری طور پرنمٹا سکیں۔ لہٰذا اب سوشل میڈیا کو ریگولیٹ کرنے سے متعلق قانون کی پاسداری کرتے ہوئے فیس بُک ترکی میں اپنے نمائندے کا تقرر کرے گی۔
اس قانون کے تحت اگر کوئی کمپنی سرکاری طور پر اپنا نمائندہ مقرر کرنےسے انکار کرتی ہیں تو اس پر جرمانہ کیا جا سکتا ہے اور ان کے اشتہارات پر بھی پابندی عائد ہوسکتی ہے۔ علاوہ ازیں ایسی کمپنی کے بینڈ وڈتھ کو بھی کم کیا جاسکتا ہے جس کے نتیجے میں اس کے نیٹ ورک کی رفتار انتہائی سست ہوسکتی ہے۔
ترکی میں سوشل میڈیا کمپنیوں کے مقامی نمائندے نجی اور ذاتی حقوق کی خلاف ورزیوں سے متعلق مواد کو 48 گھنٹے میں ہٹانے کے پابند ہیں لیکن اگر وہ ایسا کرنے سے انکار کرتے ہیں تو انھیں مواد ہٹانے کی درخواستوں کا جواب دینا ہوگا۔ اگر ممنوعہ مواد کو 24 گھنٹے میں نہیں ہٹایا جاتا تو متعلقہ کمپنی نقصانات کے ازالے کی پابند ہے۔
واضح رہے کہ ترک حکام پہلے ہی فیس بُک کو نمائندے کے تقرر کی شق کی پاسداری نہ کرنے پر 4 کروڑ ترک لیرا جرمانہ عائد کرچکے ہیں۔ جن کمپنیوں نے ابھی تک نمائندے کے تقرر سے متعلق ترکی کے مطالبے کو پورا نہیں کیا ہے انہیں منگل کے بعد سے اشتہارات جاری نہیں کیے جائیں گے۔
فیس بُک سے پہلے لنکڈاِن ، یوٹیوب ، ٹِک ٹاک ، ڈیلی موشن اور روس کی سوشل میڈیا کی ویب سائٹ وی کونٹیکٹے ترکی میں اپنے قانونی نمائندوں کا تقرر کر چکے ہیں۔
دریں اثناء ترکی میں ایمنسٹی انٹرنیشنل کی کارکن میلینا بویوم نے ایک ٹویٹ میں خدشہ ظاہر کیا ہے کہ اس سے ملک میں آن لائن اظہار رائے کی آزادی پرقدغن لگے گی۔