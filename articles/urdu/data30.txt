ایلون مسک پر مقدمے کے بعد ٹوئٹر کو 270 ملین ڈالر کا نقصان
دنیا کے امیر ترین شخص ایلون مسک کے خلاف مقدمہ دائر کرنے کے بعد ٹوئٹر کو 270 ملین ڈالر کا نقصان ہوا ہے۔
بین الاقوامی میڈیا رپورٹس کے مطابق زیر التواء ٹوئٹر ڈیل اور اشتہاری آمدنی میں کمی کی وجہ سے کمپنی کو دوسری سہ ماہی میں 270 ملین ڈالر کا نقصان ہوا لیکن اس نقصان کے باوجود کمپنی نے اس سال 66 ملین ڈالر کا منافع کمایا ہے۔
واضح رہے کہ ایلون مسک نے رواں برس اپریل میں ٹوئٹر خریدنے کی ڈیل پر دستخط کیے تھے تاہم بعد میں وہ یہ کہہ کر اس معاہدے سے دستبردار ہو گئے کہ ٹوئٹر جعلی اکاؤنٹس کی تعداد کے بارے میں معلومات فراہم کرنے میں ناکام رہا ہے۔
ٹوئٹر کی جانب سے امریکا میں ڈیالویئر کی مقامی عدالت سے درخواست کی گئی ہے کہ ایلون مسک کو حکم جاری کیا جائے کہ طے شدہ معاہدے کے مطابق فی شیئر 54 اشاریہ 20 ڈالر کی رقم کے عوض سودہ مکمل کیا جائے، ٹوئٹر نے عدالت سے اس کیس پر قانونی کارروائی تیز کرنے کی بھی درخواست کی ہے۔
ایلون مسک نے ٹویٹر کے مقدمے کا ایک تحریری جواب داخل کیا ہے جس میں کہا گیا ہے کہ دو ماہ تک معاہدے کو لٹکانے کے بعد ٹویٹر کا اچانک عدالت میں جانا اور پھر فوری عدالتی کارروائی کا مطالبہ ٹویٹر کی جانب سے اسپام اکاؤنٹس کے بارے میں حقیقت کو چھپانے کی ایک کوشش تھی۔
مسک کے وکلاء کا کہنا ہے کہ اس مسئلے کا حل تلاش کرنے میں کافی وقت لگے گا، اس لیے اس کیس کی سماعت اگلے سال فروری میں ہونی چاہیے۔
واضح رہے کہ ایلون مسک کا بینک لون فنانسنگ پیکج اپریل 2023 میں ختم ہو رہا ہے، یعنی اگر کیس کی سماعت فروری میں شروع ہوئی اور اپریل تک ختم نہ ہوئی تو معاہدہ کالعدم ہو جائے گا۔