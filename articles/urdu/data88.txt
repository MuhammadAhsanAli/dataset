ٹوئٹر نے فیس بک کی طرح نیا فیچر جاری کردیا
سوشل میڈیا پلیٹ فارم ٹوئٹر نے فیس بک، انسٹا گرام اور اسنیپ چیٹ کی طرز پر 'اسٹوریز' کا فیچر متعارف کرانے کا اعلان کیا ہے۔
رائٹرز کی رپورٹ کے مطابق ٹوئٹر نے اس نئے فیچر کا نام 'ٹوئٹر فلیٹس' رکھا ہے جس کی آزمائش برازیل، اٹلی، بھارت اور جنوبی کوریا میں میں کی گئی۔
یہ اسٹوری 24 گھنٹے کے بعد ازخود غائب ہو جائے گی۔ تاہم صارفین کو یہ بھی سہولت ہو گی کہ وہ اس سے قبل بھی اسٹوری کو ڈیلیٹ کر سکیں گے۔
ٹوئٹر انتظامیہ کا کہنا ہے بعض صارفین کو یہ گلہ تھا کہ اُن کی جانب سے کی گئی ٹوئٹ مستقل ہوتی ہے اور اُن پر یہ دباؤ رہتا ہے کہ اسے کتنے لوگوں نے ری ٹوئٹ یا لائیک کیا ہے۔

That thing you didn’t Tweet but wanted to but didn’t but got so close but then were like nah. We have a place for that now—Fleets! Rolling out to everyone starting today. pic.twitter.com/auQAHXZMfH— Twitter (@Twitter) November 17, 2020

لہذا 'ٹوئٹر فلیٹس' کی مدد سے صارفین محدود وقت کے لیے اپنے خیالات، جذبات اور اپنی رائے کا اظہار کرتے ہوئے کسی قسم کا دباؤ محسوس نہیں کریں گے۔
البتہ اس فیچر کا استعمال کرنے والے بعض صارفین کا کہنا ہے کہ اس سے آن لائن ہراسانی میں اضافہ ہو سکتا ہے، لوگ براہِ راست پیغامات بھیج سکیں گے جب کہ اس کے ذریعے 'فلیٹ ٹوئٹ' کرنے والا ایسے ٹوئٹر صارف کو بھی ٹیگ کر سکے گا جس نے اُسے بلاک کیا ہو گا۔
ٹوئٹر انتظامیہ کا کہنا ہے کہ وہ صارفین کی طرف سے آنے والے فیڈ بیک کو ذہن میں رکھتے ہوئے تبدیلیاں کر رہے ہیں۔
فلیٹس میں ٹیکسٹ، تصاویر اور ویڈیوز فیس بک اور انسٹا گرام کی طرح ہوم پیج پر سب سے اُوپر نظر آئیں گے،البتہ ٹوئٹر انتظامیہ کا کہنا ہے کہ 'ٹوئٹر فلیٹس' فیچر میں بھی ٹوئٹ کی طرح کے ہی انتباہی نوٹس لگائے جائیں گے۔