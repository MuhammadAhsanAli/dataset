انسٹاگرام پر غلط عمر بتانے والے ہوجائیں خبردار !
انسٹاگرام پر اپنی غلط عمر لکھنے والے ہوجائیں خبردار کیونکہ سوشل میڈیا ایپ نے صارفین کی عمر کی تصدیق کیلئے دو نئے فیچرز کی آزمائش شروع کی ہے جس سےعمر چھپانے والے صارفین اور اکاؤنٹ بنانے کیلئے زیادہ عمر لکھنے والے بچوں کو مشکل کا سامنا کرنا پڑسکتا ہے۔
پالیسی کے مطابق انسٹاگرام اکاؤنٹ بنانے کیلئے کم از کم عمر13 سال ہونی چاہیے لیکن برسوں تک کمپنی نے اس پالیسی کو نافذ کرنے کی بہت کم کوشش کی ہے، 2019 تک اس نے نئے صارفین سے ان کی تاریخ پیدائش پوچھنے کی زحمت بھی نہیں کی۔
پرائیویسی اور چائلڈ سیفٹی ماہرین کی تنقید کے بعد انسٹاگرام نے کم عمر صارفین کو بڑوں سے الگ کرنے کے طریقہ کار متعارف کرائے ہیں۔
فی الحال انسٹاگرام اپنے صارفین سے عمر کی تصدیق صرف اس وقت کرنے کے لیے کہتا ہے جب نوجوان اپنی تاریخ پیدائش میں ترمیم کرنے کی کوشش کریں تاکہ انہیں 18 سال یا اس سے زیادہ دکھایا جائے۔
لیکن اب انسٹاگرام دو نئے فیچرز سامنے لایا ہے جس کے تحت عمر کی ویری فکیشن میں مدد مل سکتی ہے، جس میں ایک طریقہ ’’سوشل واؤچنگ“ اور دوسرا ’’اے آئی ایسٹیمیشن“ (AI estimation) ہے۔
سوشل واؤچنگ میں انسٹاگرام صارف کے تین میوچل فرینڈز سے پوچھے گا کہ اُسکی عمر کتنی ہے، اسکے لیے اُن میوچل فرینڈز کی اپنی عمربھی 18 سال سے زیادہ ہونی چاہیے، انسٹاگرام کی درخواست کا جواب دینے کے لیے ان کے پاس تین دن ہوں گے۔
دوسرا طریقہ آرٹیفیشل انٹیلی جنس کا ہے جس میں سارف اپنی ایک ویڈیو سیلفی بھیجے گا اور مشین لرننگ کا استعمال کرکے اسکی عمر کا اندازہ لگایا جاائے گا۔
اس مقصد کیلئے ایک دوسری کمپنی یوٹی (yuti) کو کانٹریکٹ دیا گیا ہے جو آن لائن عمر اور ID کی تصدیق کرنے میں شہرت رکھتی ہے، مذکورہ کمپنی کی ٹیکنالوجی کو برطانوی حکومت اور جرمن ڈیجیٹل ریگولیٹرز نے بھی استعمال کیلئے منظور کیا ہے۔
 



اس ٹیکنالوجی میں صارف کی رنگت، چہرے کے خدوخال، جھریوں، بالوں کا جائزہ لیکر عمرکی تصدیق کی جائے گی، آپ کمپنی کی ویب سائٹ www.yoti.com پر بھی اس سسٹم کو آزما سکتے ہیں۔