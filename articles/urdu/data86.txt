فیس بک استعمال کرنے والے خبردار ہوجائیں
فیس بک استعمال کرنے والوں کو آج کل بہت محتاط رہنے کی ضرورت ہے کیوں کہ آن لائن فراڈ کے حوالے سے پاکستانی بھی ان دنوں جعلسازوں کے نشانے پر ہیں جس کا اندازہ لاہور میں ہونے والے ایک تازہ واقعے کو دیکھ کر لگایا جاسکتا ہے جس میں ایک نوجوان غیر ملکی حسینہ کی باتوں میں کچھ ایسا آیا کہ اس نے اپنی موٹر سائیکل کے علاوہ شریک حیات کے زیورات تک بیچ دیے تاہم عین وقت پر ان کی قسمت جاگ گئی ورنہ چند ہی روز میں ان کی قیمتی رقم بھی ضائع ہوجاتی اور وہ نام نہاد دوست بھی نہ رہتی۔
لاہور میں ہی کچھ دنوں قبل ہی ندیم نامی ایک صاحب نے بظاہر ایک امریکی خاتون پر 27 لاکھ روپے سے زائد لٹا دیے تھے تاہم یہ قصہ ابھی نیا ہی تھا کہ ایک اور معاملہ سامنے آگیا جس میں لاہور کے سلمان شاہ نے بلا تصدیق اور بغیر سوچے سمجھے اپنے وقت کے ساتھ ساتھ اپنے گھر والوں کا حق بشمول زیورات و نقدی بھی گنوانے کا پورا اہتمام کرلیا تھا لیکن پھر آخری لمحات پر انہوں نے اول الذکر ندیم کے ساتھ ہونے والے فراڈ کی خبر پڑھ لی اور ہوشیار ہوگئے اور مزید نقصانات سے بچ گئے۔
مزید پڑھیے: فیس بک پرخاتون سے دوستی پرنوجوان نے 27لاکھ روپے گنوادیے
 تفصیل کچھ یوں ہے کہ سلمان شاہ کی فیس بک پر ایک غيرملکی خاتون سے دوستی ہوئی جس نے انہیں خود بخود 20 لاکھ ڈالر دینے کا کی پیشکش کرکے انہیں اپنے جال میں پھنسا لیا اور پھر اس کے بعد وہی ہوتا رہا جو وہ خاتون چاہ رہی تھیں اور جس کی انہوں نے منصوبہ بندی کی ہوئی تھی۔ گو یہ طریقہ کار پرانا ہی تھا لیکن اس مرتبہ کردار تبدیل تھے۔ یعنی وہی فیس بک، ویسی ہی کوئی غیر ملکی خاتون، وہی فرینڈشپ ریکویسٹ کی صورت میں ایک خوش کن سرپرائز، وہی ہلکی پھلکی چٹ چیٹ اور پھر وہی دیکھتے ہی دیکھتے نام نہاد گہری دوستی اور اس کے بعد بلا وجہ باہر سے رقم بھجوانے کی پیشکش اور پھر اس کے بجائے یہاں بیٹھے نوجوان کا الٹا خرچہ۔
خاتون نے اپنی بیماری کی ایک کہانی گھڑی اور پھر سلمان سے کہا کہ وہ انہیں 20 لاکھ ڈالر دینا چاہتی ہیں اور انہوں نے اس کثیر رقم کا ایک پارسل بھی بنالیا ہے اور اس پر سلمان کا پوسٹل ایڈریس بھی لکھ کر سارا معاملہ تیار کرلیا ہے بس اب پارسل ارسال کرنے کی دیر ہے۔
سلمان نے سماء کو بتایا کہ جب وہ ويڈيو کال پر ان خاتون کے آمنے سامنے آئے تو انگریزی زبان سے زیادہ واقفیت نہ ہونے کے سبب خاموش ہی رہتے ہوئے اشاروں کنایوں میں بات کی جس کے بعد خاتون جنہوں نے اپنا نام مسز ڈورتھی بتایا تھا نے بظاہر اپنے ہاتھ کی ویڈیو بھیجی جس میں کچھ زخم دکھائی دے رہے تھے۔
پھر ان خاتون کا کہنا تھا کہ وہ سخت بیمار ہیں تاہم ان کے پاس 20 لاکھ ڈالر ہیں جو وہ سلمان کو دے دینا چاہتی ہیں۔ انہوں نے ايک پارسل تیار کیا ہوا تھا جس کی تصویر انہوں نے سلمان کو بھیجی جس پر پارسل بھیجنے والے کی جگہ مسز ڈورتھی لکھا تھا جبکہ وصول کرنے والے کی جگہ سلمان کا نام اور پتہ درج تھا۔ گویا بظاہر 20 لاکھ ڈالر والا پارسل خوب اچھی طرح تیار تھا اور اسے اب صرف بھیجنے کی دیر تھی۔لیکن پھر کہانی میں تھوڑا ٹوئسٹ آیا جو یہ تھا کہ پاکستانی کروڑوں روپوں والا یہ پارسل پہنچ تو جائے گا لیکن سلمان کو بس اس کی ایک فیس ادا کرنی پڑے گی جو ایک ہزار ڈالر یعنی ڈیڑھ لاکھ پاکستانی سے کچھ زیادہ ہوگی۔لہٰذا اس جھانسے میں آکر سلمان نے اپنی موٹر سائیکل، اپنی بیوی کے زیورات اور گھر کا دیگر کچھ سامان بیچ دیا اور رقم اکٹھی کی اور بس اب وہ رقم بھجوانے کی ہی دیر تھی کہ سلمان کی نظر ندیم والے کیس کی خبر پر پڑی اور وہ لٹتے لٹتے رہ گئے جس کے بعد انہوں نے سماء سے رابطہ کر کے سار قصہ سنایا۔