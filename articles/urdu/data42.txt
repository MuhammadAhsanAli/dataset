فیس بک اور انسٹاگرام سے 4کروڑ 50 لاکھ پوسٹیں کیوں ہٹائی گئیں؟
انسٹاگرام اور فیس بک نے 2022ء کی پہلی سہ ماہی میں نازیبا اور پرتشدد مواد پر مبنی 4 کروڑ 50 لاکھ پوسٹیں ہٹادیں۔
انسٹاگرام اور فیس بک کے مالک ادارے میٹا نے 2022ء کی پہلی سہ ماہی سے متعلق رپورٹ میں ایک ارب 80 کروڑ اسپام اور 2 کروڑ 17 لاکھ پرتشدد مواد کیخلاف کارروائی کرنے کی تصدیق کی ہے۔
چند روز قبل جاری ٹرانسپیرنسی رپورٹ میں میٹا کا کہنا ہے کہ گزشتہ برس کی آخری سہ ماہی میں اسپام مواد کی مقدار ایک ارب 20 کروڑ جبکہ پُرتشدد مواد کی مقدار ایک کروڑ 24 لاکھ رہی تھی جو موجودہ تعداد سے کم تھی۔
میٹا کے مطابق انسٹاگرام سے رواں برس کی پہلی سہ ماہی کے دوران ڈرگ سے متعلق مواد کی 18 لاکھ پوسٹیں ہٹائی گئیں، اس عرصے میں ہراسیت اور دوسروں کی توہین کرنے کے مواد کی نشاندہی کا نظام بہتر ہوا جو گزشتہ سہ ماہی کے 58.8 فیصد کے مقابلے میں 67 فیصد رہا۔
میٹا کی جاری کردہ رپورٹ میں فیس بک کی 14 اور انسٹاگرام کی 12 پالیسیز پر عملدرآمد کا جائزہ پیش کیا گیا ہے۔ ادارے کے مطابق فیس بک اور انسٹاگرام پر جنسی مواد دکھانے سے متعلق پالیسی پر عملدرآمد کو بھی بہتر کیا گیا ہے۔
فیس بک پر جنوری تا مارچ 2022ء کے دوران جنسی مواد کی روک تھام کی وجہ سے اس کی مقدار 0.04 فیصد رہی، گویا ہر 10 ہزار ویوز میں سے 4 ویوز ایسے مواد کو ملے جو برہنگی یا جنسیت پر مبنی تھا، ماضی میں یہ تناسب 0.14 فیصد تک رہا ہے۔
میٹا نے فیس بک سے جنسی مواد پر مبنی 3 کروڑ 10 لاکھ پوسٹیں ڈیلیٹ کیں جبکہ انسٹاگرام پر یہ تعداد ایک کروڑ 40 لاکھ رہی۔
رپورٹ میں بتایا گیا ہے کہ جنسی مواد کیخلاف 2 لاکھ 74 ہزار کارروائیاں صارفین کی شکایات پر ہوئیں جو کل مواد کا 3.30 فیصد ہے جبکہ 96.70 فیصد مواد کی نشاندہی کرکے صارفین کی شکایت سے قبل ہی اس کیخلاف خودکار طریقے سے کارروائی کی گئی ہے۔
جنسیات پر مبنی مواد شیئر کرنے والوں کی جانب سے اپیل کے بعد میٹا نے فیس بک پر 2 لاکھ 87 ہزار جبکہ انسٹاگرام پر ایک لاکھ 84 ہزار پوسٹیں بحال کیں۔
میٹا نے فیس بک اور انسٹاگرام پالیسیوں پر عملدرآمد سے متعلق رپورٹ میں بچوں کو خطرے میں ڈالنے، جسمانی نقصان پہنچانے، جنسی ہراسیت، خطرناک اداروں، دہشت گردی، جعلی اکاؤنٹس، نفرت پھیلانے والے مواد، اسلحہ اور منشیات، اسپام، خودکشی اور خود اذیتی سے متعلق مواد کیخلاف کارروائیوں کو بھی شامل کیا ہے۔
رپورٹ کے مطابق خطرناک اداروں اور افراد سے وابستہ 25 لاکھ جبکہ دہشت گردی سے متعلق افراد و اداروں سے وابستہ ایک کروڑ 61 لاکھ پوسٹوں کیخلاف کارروائی کی گئی، جعلی اکاؤنٹس کے سدباب کیلئے ایک ارب 60 کروڑ اکاؤنٹس کیخلاف کارروائی کی گئی، یہ تعداد گزشتہ سہ ماہی میں ایک ارب 70 کروڑ تھی۔
میٹا کے مطابق رواں برس کی پہلی سہ ماہی کے دوران فیس بک پر فیک اکاؤنٹس کی سرگرمی کل ایکٹو اکاؤنٹس کا 5 فیصد رہی۔