فیس بک کی سابق عہدیدارکے کمپنی پر سنگین الزامات
فیس بک کی سابق پروڈکٹ منیجر فرانسس ہیگن نے انکشاف کیا ہے کہ فیس بک اور انسٹاگرام جانتے بوجھتے بچوں کی ذہنی صحت اور معاشرے کے بگاڑ میں اپنا کردار ادا کر رہے ہیں۔
فرانسس ہیگن نے امریکی سينیٹ کی کمیٹی سے خطاب کرتے ہوئے کہا کہ فیس بک پروڈکٹس بچوں اور جمہوریت کے لیے نقصان دہ  ہیں اور سوشل ميڈيا کا يہ پليٹ فارم معاشروں میں تفرقے کا باعث بن رہا ہے۔
انہوں نے الزام لگايا کہ فیس بک کو عوام سے زيادہ اپنا مفاد عزيز ہے اور اسے معلوم ہوچکا ہے کہ کس طرح لوگوں کے غصے کو ابھار کر ان کو اپنے پیج پر زیادہ دیر تک روکا جاسکتا ہے۔
فرانسس ہیگن جو فیس بک کی سوک انٹیگرٹی شعبے میں بطور پروڈکٹ منیجر کام کرچکی ہیں نے کہا کہ یہ جانتے ہوئے کہ منافرت والے مواد کی تشہیر سے معاشروں کو نقصان پہنچ رہا ہے فیس بک منافع کمانے کے لیے اس کو جاری رکھے ہوئے ہے۔
انہوں نے کہا کہ فیس بک کی اپنی ریسرچ کے مطابق انسٹا گرام پلیٹ فارم نوجوانوں کی ذہنی صحت کو بری طرح متاثر کر رہا ہے۔
فرانسس ہیگن نے دعویٰ کیا کہ کمپنی ليڈرشپ جاتی ہے کہ کس طرح فيس بُک اور انسٹاگرام کو محفوظ بنايا جائے ليکن وہ صرف اپنے مفاد کے لیے ضروری تبديلياں کرنے سے گريزاں ہيں۔
انہوں نے فیس بک کو احتساب سے بالاتر قرار دیتے ہوئے امریکی حکام پر زور  دیا کہ وہ سوشل ميڈيا پليٹ فارمز کو قانون کے دائرے  ميں لائيں۔
دوسری طرف فيس بک کے بانی مارک زکر برگ نے ان الزامات کو مسترد کرتے ہوئے فیس بک پر اپنی ایک پوسٹ میں لکھا کہ يہ ٹھيک ہے کہ ہم اشتہارات سے پيسہ کماتے ہيں ليکن ہمارا پليٹ فارم کسی کے لیے نقصان دہ نہيں۔
بی بی سی کی ایک رپورٹ کے مطابق فرانس ہوگن نے بتایا کہ فیس بک کی اپنی ریسرچ کے مطابق 20 برس سے کم عمر کی 13 فیصد لڑکیوں نے کہا ہے کہ انسٹاگرام کو استعمال کرنے کی وجہ سے ان میں خود کشی کے رجحانات جنم لیتے ہیں۔
انہوں نے کہا ہے کہ اس بارے بہت ریسرچ موجود ہے کہ سوشل میڈیا کے پلیٹ فارمز نوجوانوں میں ذہنی دباؤ کی ایک وجہ ہیں۔
ان کا یہ بھی کہنا تھا کہ انسٹا گرام پر جہاں لوگ اپنی تصاویر پوسٹ کرتے ہیں اس سے لوگوں میں اپنی جسامت کے حوالے منفی خیالات جنم لیتے ہیں۔
فرانسس ہیوگن نے کمپنی میں کام چھوڑنے سے پہلے کمپنی کی اندرونی دستاویزات کی نقل تیار کیں۔ انہوں نے یہ معلومات وال اسٹریٹ جرنل کو مہیا کیں اور پچھلے 3 ہفتوں سے وہ ان معلومات کو افشا کر رہی ہیں۔
انہوں نے یہ الزام بھی لگایا کہ فیس بک کے صارفین کے لیے دہرے معیار موجود ہیں اور مشہور شخصیات، سیاستدانوں اور فیس بک کے ہائی پروفائل صارفین کے ساتھ کمپنی کا برتاؤ مختلف ہے۔
تاہم فیس بک کا کہنا ہے کہ یہ تمام الزامات گمراہ کن ہے اور اس نے 40 ہزار ایسے ملازمین رکھے ہوئے ہیں جو منافرت انگیز مواد کی تشہیر کو روکنے کے لیے کام کرتے ہیں۔
فیس بک دنیا کا سب سے بڑا سوشل میڈیا پلیٹ فارم ہے اور کمپنی کا کہنا ہے کہ ان کے ماہانہ سرگرم صارفین کی تعداد 2 ارب 70 کروڑ ہے جبکہ کروڑوں لوگوں ان کے دیگر پلیٹ فارمز یعنی واٹس ایپ اور انسٹاگرام بھی استعمال کرتے ہیں۔